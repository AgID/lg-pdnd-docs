Processo di accreditamento alla PDND
====================================

Il Processo di accreditamento consiste nei passaggi individuati nelle 
Linee guida al capitolo 5 Accreditamento degli Aderenti. 

Il soggetto Aderente - mediante il proprio rappresentante legale o un 
suo delegato, in caso di soggetto giuridico - accede all’Infrastruttura 
interoperabilità PDND e segue il Processo di accreditamento in relazione 
alla categoria di appartenenza, tra quelle incluse nel paragrafo 2.1. 
Soggetti destinatari delle Linee guida ossia, più nello specifico:

- pubblica amministrazione o gestore di servizi pubblici, ai sensi 
  dell’articolo 2, comma 2, lettere a) e b) del CAD, iscritti nel relativo 
  Indice di cui all’art. 6-ter del CAD;

- società a controllo pubblico, ai sensi dell’articolo 2, comma 2, 
  lettera c) del CAD, iscritte nell’Indice nazionale dei domicili digitali 
  delle imprese e dei professionisti, di cui all’articolo 6-bis del CAD;

- imprese e professionisti iscritti nell’Indice nazionale dei domicili 
  digitali delle imprese e dei professionisti, di cui all’articolo 6-bis 
  del CAD;

- persone fisiche, professionisti o enti di diritto privato iscritti 
  dell’Indice nazionale dei domicili digitali delle persone fisiche, 
  dei professionisti e degli altri enti di diritto privato non tenuti 
  all’iscrizione in albi, elenchi o registri professionali o nel registro 
  delle imprese, di cui all’art. 6-quater del CAD. 

Di seguito sono indicati i processi di accreditamento resi disponibili 
dall’Infrastruttura interoperabilità PDND per dare seguito all’accreditamento 
delle diverse tipologie di soggetti Aderenti.

Pubblica amministrazione o gestore di servizi pubblici
------------------------------------------------------

L’Infrastruttura interoperabilità PDND DEVE integrarsi con l’indice dei 
domicili digitali delle pubbliche amministrazioni e dei gestori di pubblici 
servizi (di seguito IPA), di cui all’articolo 6-ter del CAD quale fonte 
certificante:

- l’elenco delle pubbliche amministrazioni e dei gestori di pubblici servizi;
  
- il domicilio digitale delle pubbliche amministrazioni e dei gestori 
  di pubblici servizi.

L’Infrastruttura interoperabilità PDND utilizza i seguenti dati presenti 
nell’IPA per verificare l’esistenza degli Aderenti:

- denominazione;
  
- codice fiscale;

- codice IPA; 

- domicilio digitale;

ed eventualmente i dati di un’area organizzativa omogenea o unità organizzativa:

- denominazione;

- codice unico AOO o codice unico UO;

- domicilio digitale dell’area organizzativa omogenea o unità organizzativa.

Nel caso in cui si riscontri l’assenza nell’IPA del soggetto Aderente 
oppure si verifichi la non correttezza del domicilio digitale registrato 
nell’IPA, il soggetto richiedente l’adesione DEVE provvedere all’integrazione 
e/o correzione dei dati registrati utilizzando le procedure previste dall’IPA.

Di seguito è descritto il Processo di accreditamento per le pubbliche 
amministrazioni e i gestori di pubblici servizi implementato dalla 
Infrastruttura interoperabilità PDND.

1. Una persona fisica accede all’Infrastruttura interoperabilità PDND 
   previa identificazione tramite una delle modalità previste dall’articolo 
   64 del CAD.

2. La persona fisica identificata ai sensi del punto 1 fornisce la sua 
   e-mail di contatto istituzionale per le notifiche di cortesia e seleziona 
   una pubblica amministrazione o gestore di pubblici servizi per cui 
   vuole avviare il Processo di Accreditamento.

3. La persona fisica identificata ai sensi del punto 1 compila i dati 
   anagrafici del rappresentante legale della pubblica amministrazione 
   o del gestore di pubblici servizi indicato al punto 2, fornendo:

   - il nome e il cognome del rappresentante legale;

   - il codice fiscale del rappresentante legale;

   - l’e-mail di contatto istituzionale per le notifiche di cortesia del rappresentante legale.

4. La persona fisica identificata ai sensi del punto 1 compila i dati 
   anagrafici di almeno un utente che potrà operare sull’Infrastruttura 
   interoperabilità PDND a valle della conclusione del Processo di accreditamento, 
   indicando:

   - il nome e il cognome dell’utente;
  
   - il codice fiscale dell’utente;

   - l’e-mail di contatto istituzionale per le notifiche di cortesia dell’utente.

5. L’Infrastruttura interoperabilità PDND recupera dall’IPA il domicilio 
   digitale della pubblica amministrazione o del gestore di pubblici 
   servizi indicato al punto 2 e invia a tale ente una comunicazione 
   con cui lo informa dell’intervenuta richiesta di avvio del Processo 
   di accreditamento, indicando:

   - gli estremi del soggetto richiedente (persona fisica autenticata al punto 1);

   - gli estremi del rappresentante legale indicato;

   - gli estremi del/degli utente/i;

   - la Lettera di Adesione da sottoporre alla firma digitale del rappresentante legale;

   - il riferimento per recuperare il codice di controllo necessario per 
     dare conferma delle informazioni comunicate e abilitare il soggetto 
     richiedente - di cui al punto 1 - a proseguire il Processo di accreditamento.

6. La pubblica amministrazione o il gestore di pubblici servizi indicato 
   al punto 2 verifica il contenuto della comunicazione ricevuta e, in 
   caso di riscontro positivo:

   - sottopone la Lettera di Adesione alla firma del proprio rappresentante legale;

   - recupera il codice di controllo e lo consegna alla persona fisica 
     che ha avviato il Processo di accreditamento al punto 1.
  
7. La persona fisica che ha avviato il Processo di accreditamento al 
   punto 1 accede alla Infrastruttura interoperabilità PDND previa 
   identificazione tramite una delle modalità previste dall’articolo 64 
   del CAD, presenta il codice di controllo ricevuto dalla pubblica 
   amministrazione o dal gestore di pubblici servizi indicato al punto 2 
   ed effettua l’upload della Lettera di Adesione firmata digitalmente 
   dal rappresentante legale.

8. Il Gestore dell’Infrastruttura interoperabilità PDND sottoscrive la 
   Lettera di Adesione rendendola disponibile per il download.

La positiva conclusione del Processo di accreditamento determina che:

- la pubblica amministrazione o il gestore di pubblici servizi indicato 
  al punto 2 diviene un Aderente dell’Infrastruttura interoperabilità 
  PDND e può svolgere il ruolo di Erogatore e/o Fruitore di e-service;

- la persona fisica identificata al punto 1, il rappresentante legale 
  e lo/gli utente/i divengono Utenti dell’Aderente, abilitati ad operare 
  sull’Infrastruttura interoperabilità PDND per conto della pubblica 
  amministrazione o del gestore di pubblici servizi indicato al punto 2.

L’Infrastruttura interoperabilità PDND DEVE assicurare alle persone fisiche 
le funzionalità di gestione del Processo di accreditamento tramite interfacce web.

Società a controllo pubblico
----------------------------

L’Infrastruttura interoperabilità PDND DEVE integrarsi con l’indice 
nazionale dei domicili digitali delle imprese e dei professionisti (di 
seguito INI-PEC), di cui all’articolo 6-bis del CAD quale fonte certificante:

- l’elenco delle imprese;

- il domicilio digitale delle imprese.

L’Infrastruttura interoperabilità PDND utilizza i seguenti dati presenti 
nell’INI-PEC per verificare l’esistenza degli Aderenti:

- la ragione sociale;

- partita iva/codice fiscale;

- domicilio digitale.

Nel caso in cui si riscontri l’assenza nell’INI-PEC del soggetto richiedente 
l’adesione oppure, sebbene presente, tale soggetto verifichi la non correttezza 
del domicilio digitale registrato nell’INI-PEC, il soggetto richiedente 
l’adesione DEVE provvedere all’integrazione e/o correzione dei dati registrati 
utilizzando le procedure previste dall’INI-PEC. 

Di seguito è descritto il Processo di accreditamento delle società a 
controllo pubblico implementato dalla Infrastruttura interoperabilità 
PDND.

1. Una persona fisica accede alla Infrastruttura interoperabilità PDND 
   previa identificazione tramite una delle modalità previste dall’articolo 64, 
   comma 2-quater, del CAD.

2. 2.	La persona fisica identificata ai sensi del punto 1 fornisce la 
   sua e-mail di contatto istituzionale per le notifiche di cortesia ed 
   individua la società a controllo pubblico per cui vuole avviare il 
   Procedimento di adesione, indicandone:

   - la ragione sociale;

   - la partita iva/codice fiscale;

   ed effettua l’upload della documentazione necessaria a comprovare 
   il controllo pubblico della società.

3. La persona fisica identificata ai sensi del punto 1 compila i dati 
   anagrafici del rappresentante legale della società a controllo pubblico 
   indicata al punto 2, fornendo:

   - il nome e il cognome del rappresentante legale;

   - il codice fiscale del rappresentante legale;

   - l’e-mail di contatto per le notifiche di cortesia.

4. La persona fisica identificata ai sensi del punto 1 compila i dati 
   anagrafici di almeno un utente che potrà operare sull’Infrastruttura 
   interoperabilità PDND a valle della conclusione del Processo di 
   accreditamento, indicando:

   - il nome e il cognome dell’utente;
  
   - il codice fiscale dell’utente;

   - l’e-mail di contatto istituzionale per le notifiche di cortesia 
     dell’utente.

5. L’Infrastruttura interoperabilità PDND provvede a verificare il possesso 
   della qualità di società a controllo pubblico in capo alla società 
   di cui al punto 2 e, in caso di esito positivo, provvede a informare 
   tale società, mediante una comunicazione al suo domicilio digitale 
   acquisito dall’INI-PEC, della richiesta di avvio del Processo di 
   accreditamento, indicando:

   - gli estremi della persona fisica identificata al punto 1;

   - gli estremi del rappresentante legale indicato;

   - gli estremi del/degli utente/i;

   - la Lettera di Adesione da sottoporre alla firma digitale del rappresentante 
     legale;

   - il riferimento necessario al recupero del codice di controllo per 
     confermare le informazioni comunicate dalla persona identificata 
     al punto 1 e abilitare tale persona a proseguire il Processo di 
     accreditamento.

6. La società a controllo pubblico indicata al punto 2 verifica il contenuto 
   della comunicazione ricevuta e, in caso di riscontro positivo:

   - sottopone la Lettera di Adesione alla firma del proprio rappresentante 
     legale;

   - recupera il codice di controllo e lo consegna alla persona fisica 
     che ha avviato il Processo di accreditamento al punto 1.

7. La persona fisica che ha avviato il Processo di accreditamento al 
   punto 1 accede alla Infrastruttura interoperabilità PDND previa 
   identificazione tramite una delle modalità previste dall’articolo 
   64 del CAD, presenta il codice di controllo ricevuto dalla società 
   a controllo pubblico indicata al punto 2 ed effettua l’upload della 
   Lettera di Adesione firmata digitalmente dal rappresentante legale.

8. Il Gestore dell’Infrastruttura interoperabilità PDND sottoscrive la 
   Lettera di Adesione rendendola disponibile per il download.

La positiva conclusione del Processo di accreditamento determina che:

- la società a controllo pubblico indicata al punto 2 diviene un Aderente 
  all’Infrastruttura interoperabilità PDND e può svolgere il ruolo di 
  Erogatore e/o Fruitore di e-service;

- la persona fisica identificata al punto 1, il rappresentante legale 
  e lo/gli utente/i del rappresentante legale divengono Utenti dell’Aderente 
  abilitati a operare sull’Infrastruttura interoperabilità PDND per conto 
  della società a controllo pubblico indicata al punto 2.

L’Infrastruttura interoperabilità PDND DEVE assicurare alle persone fisiche 
le funzionalità di gestione del Processo di accreditamento tramite interfacce web.

Imprese e professionisti di cui all’articolo 6-bis del CAD
----------------------------------------------------------

L’Infrastruttura interoperabilità PDND DEVE integrarsi con l’indice nazionale 
dei domicili digitali delle imprese e dei professionisti (di seguito INI-PEC), 
di cui all’articolo 6-bis del CAD quale fonte certificante:

- l’elenco delle imprese e dei professionisti;

- il domicilio digitale delle imprese e dei professionisti.

L’Infrastruttura interoperabilità PDND utilizza i seguenti dati presenti 
nell’INI-PEC per verificare l’esistenza degli Aderenti:

- la ragione sociale;

- partita iva/codice fiscale;

- domicilio digitale;

e, per i soli professionisti, altresì:

- professione.

Nel caso in cui si riscontri l’assenza nell’INI-PEC del soggetto richiedente 
l’adesione oppure, sebbene presente, tale soggetto verifichi la non correttezza 
del domicilio digitale registrato nell’INI-PEC, il soggetto richiedente 
l’adesione DEVE provvedere all’integrazione e/o correzione dei dati registrati 
utilizzando le procedure previste dall’INI-PEC. 

Di seguito è descritto il Processo di accreditamento delle imprese e dei 
professionisti presenti in INI-PEC implementato dalla Infrastruttura 
interoperabilità PDND.

1. Una persona fisica accede alla Infrastruttura interoperabilità PDND 
   previa identificazione tramite una delle modalità previste dall’articolo 
   64 del CAD.

2. La persona fisica identificata ai sensi del punto 1 fornisce la sua 
   e-mail di contatto istituzionale per le notifiche di cortesia ed individua 
   una impresa o un professionista per cui vuole avviare il Processo di 
   accreditamento indicando:

   - la ragione sociale in caso di impresa;

   - il nome, il cognome, il codice fiscale e l’email di contatto lavorativo 
     in caso di professionista;

   - la partita iva dell’impresa o del professionista.

3. La persona fisica identificata al punto 1, nel caso in cui al precedente 
   punto 2 abbia indicato un'impresa, compila i dati anagrafici del 
   rappresentante legale, indicando:

   - il nome e il cognome del rappresentante legale;

   - il codice fiscale del rappresentante legale;

   - l’e-mail di contatto lavorativo per le notifiche di cortesia.

4. L’Infrastruttura interoperabilità PDND acquisisce dall’INI-PEC il 
   domicilio digitale dell’impresa o del professionista e invia a tale 
   indirizzo una comunicazione con cui informa della richiesta di avvio 
   del Processo di accreditamento. In tale comunicazione sono indicati:

   - gli estremi della persona fisica identificata al punto 1;

   - gli estremi del rappresentante legale nel caso di impresa;

   - gli estremi del professionista in caso di professionista;

   - la Lettera di Adesione da sottoporre alla firma digitale del rappresentante 
     legale dell’impresa o del professionista;

   - il riferimento necessario al recupero del codice di controllo per 
     confermare le informazioni comunicate dalla persona identificata 
     al punto 1 e abilitare tale persona a proseguire il Processo di 
     accreditamento.

5. L’impresa o il professionista indicato al punto 2 verifica il contenuto 
   della comunicazione ricevuta presso il proprio domicilio digitale e, 
   in caso di riscontro positivo:

   - sottopone tale Lettera di Adesione alla firma del legale rappresentante 
     in caso di impresa o firma la Lettera di Adesione in caso di professionista;

   - recupera il codice di controllo e lo consegna alla persona fisica 
     che ha avviato il Processo di accreditamento al punto 1.

6. La persona fisica che ha avviato il Processo di accreditamento al 
   punto 1 accede alla Infrastruttura interoperabilità PDND previa 
   identificazione tramite una delle modalità previste dall’articolo 
   64, comma 2-quater, del CAD, presenta il codice di controllo ed effettua 
   l’upload della Lettera di Adesione firmata digitalmente dal rappresentante 
   legale o dal professionista.

7. Il Gestore dell’Infrastruttura interoperabilità PDND sottoscrive la 
   Lettera di Adesione rendendola disponibile per il download.

La positiva conclusione del Processo di accreditamento determina che:

- l’impresa o il professionista indicato al punto 2 diviene un Aderente 
  all’Infrastruttura interoperabilità PDND e può svolgere il ruolo di 
  Fruitore di e-service;

- la persona fisica identificata al punto 1, il rappresentante legale 
  dell’impresa o il professionista divengono Utenti dell’Aderente abilitati 
  ad operare sull’Infrastruttura interoperabilità PDND per conto dell’impresa 
  o del professionista indicati al punto 2.

L’Infrastruttura interoperabilità PDND DEVE assicurare alle persone 
fisiche le funzionalità di gestione del Processo di accreditamento 
tramite interfacce web.

Professionisti ed enti di diritto privato di cui all’articolo 6-quater del CAD
------------------------------------------------------------------------------

L’Infrastruttura interoperabilità PDND DEVE integrarsi con l’indice nazionale 
dei domicili digitali delle persone fisiche, dei professionisti e degli 
altri enti di diritto privato, non tenuti all'iscrizione in albi, elenchi 
o registri professionali o nel registro delle imprese (di seguito INAD), 
di cui all’articolo 6-quater del CAD quale fonte certificante:

- l’elenco degli enti di diritto privato e dei professionisti non tenuti 
  all'iscrizione in albi, elenchi o registri professionali o nel registro 
  delle imprese;

- il domicilio digitale di tali soggetti.

L’Infrastruttura interoperabilità PDND utilizza i seguenti dati presenti 
nell’INAD per verificare l’esistenza degli Aderenti:

- nome e cognome del professionista oppure denominazione dell’ente di diritto privato;

- codice fiscale;

- domicilio digitale;
  
e, per i solo professionisti, altresì:


- professione.

Nel caso in cui si riscontri l’assenza nell’INAD del soggetto richiedente 
l’adesione oppure, sebbene presente, tale soggetto verifichi la non 
correttezza del domicilio digitale registrato nell’INAD, il soggetto 
richiedente l’adesione DEVE provvedere all’integrazione e/o correzione 
dei dati registrati utilizzando le procedure previste dall’INAD. 

Di seguito è descritto il Processo di accreditamento dei professionisti 
e degli enti di diritto privato presenti in INAD implementato dalla 
Infrastruttura interoperabilità PDND.

1. Una persona fisica accede alla Infrastruttura interoperabilità PDND 
   previa identificazione tramite una delle modalità previste dall’articolo 
   64 del CAD.

2. La persona fisica identificata ai sensi del punto 1 fornisce la sua 
   e-mail di contatto istituzionale per le notifiche di cortesia e seleziona 
   l’ente di diritto privato o il professionista per cui vuole avviare 
   il Processo di accreditamento, indicando:

   - denominazione in caso di ente di diritto privato;

   - nome, cognome, codice fiscale ed e-mail di contatto lavorativo per 
     le notifiche di cortesia in caso di professionista;

   - partita iva o codice fiscale dell’ente di diritto privato o del 
     professionista.

3. La persona fisica identificata al punto 1, nel caso in cui al precedente 
   punto 2 abbia indicato un ente di diritto privato, compila i dati 
   anagrafici del relativo rappresentante legale indicando:

   - il nome e il cognome del rappresentante legale;

   - il codice fiscale del rappresentante legale;

   - l’e-mail di contatto lavorativo per le notifiche di cortesia.

4. L’Infrastruttura interoperabilità PDND acquisisce dall’INAD il domicilio 
   digitale dell’ente di diritto privato o del professionista e invia 
   a tale indirizzo una comunicazione con cui informa della richiesta 
   di avvio del Processo di accreditamento. In tale comunicazione sono 
   indicati:

   - gli estremi della persona fisica identificata al punto 1;

   - gli estremi del rappresentante legale nel caso di ente di diritto privato;

   - gli estremi del professionista in caso di professionista;

   - la Lettera di Adesione da sottoporre alla firma digitale del rappresentante legale o del professionista;

   - il riferimento necessario al recupero del codice di controllo per 
     confermare le informazioni comunicate dalla persona identificata 
     al punto 1 e abilitare tale persona a proseguire il Processo di accreditamento.

5. L’ente di diritto privato o il professionista indicato al punto 2 
   verifica il contenuto della comunicazione ricevuta e, in caso di 
   riscontro positivo:

   - sottopone la Lettera di Adesione alla firma del proprio rappresentante 
     legale o del professionista;

   - recupera il codice di controllo e lo consegna alla persona fisica 
     che ha avviato il Processo di accreditamento al punto 1.

6. La persona fisica che ha avviato il Processo di accreditamento al punto 1 
   accede alla Infrastruttura interoperabilità PDND previa identificazione 
   tramite una delle modalità previste dall’articolo 64 del CAD, presenta 
   il codice di controllo ricevuto dall’ente di diritto privato o dal 
   professionista indicato al punto 2 ed effettua l’upload della Lettera 
   di Adesione firmata digitalmente dal rappresentante legale o dal professionista.

7. Il Gestore dell’Infrastruttura interoperabilità PDND sottoscrive la 
   Lettera di Adesione rendendola disponibile per il download.

La positiva conclusione del Processo di accreditamento determina che:

- l’ente di diritto privato o il professionista indicato al punto 2 diviene 
  un Aderente all’Infrastruttura interoperabilità PDND e può svolgere 
  il ruolo di Fruitore di e-service;

- la persona fisica identificata al punto 1, il rappresentante legale 
  o il professionista divengono Utenti dell’Aderente abilitati a operare 
  sull’Infrastruttura interoperabilità PDND per conto dell’ente di diritto 
  privato o del professionista.

L’Infrastruttura interoperabilità PDND DEVE assicurare alle persone 
fisiche le funzionalità di gestione del Processo di accreditamento 
tramite interfacce web.

Persone fisiche
---------------

L’Infrastruttura interoperabilità PDND DEVE integrarsi con l’indice 
nazionale dei domicili digitali delle persone fisiche, dei professionisti 
e degli altri enti di diritto privato, non tenuti all'iscrizione in albi, 
elenchi o registri professionali o nel registro delle imprese (di seguito INAD), 
di cui all’articolo 6-quater del CAD quale fonte certificante:

- l’elenco delle persone fisiche che hanno eletto il proprio domicilio 
  digitale in INAD;

- il domicilio digitale di tali persone.

L’Infrastruttura interoperabilità PDND utilizza i seguenti dati presenti 
nell’INAD per verificare l’esistenza degli Aderenti:
- nome e cognome;

- codice fiscale;

- domicilio digitale.

Nel caso in cui si riscontri l’assenza nell’INAD del soggetto richiedente 
l’adesione oppure, sebbene presente, tale soggetto verifichi la non 
correttezza del domicilio digitale registrato nell’INAD, il soggetto 
richiedente l’adesione DEVE provvedere all’integrazione e/o correzione 
dei dati registrati utilizzando le procedure previste dall’INAD. 

Di seguito è descritto il Processo di accreditamento delle persone fisiche 
implementato dalla Infrastruttura interoperabilità PDND.

1. Una persona fisica accede all’Infrastruttura interoperabilità PDND 
   previa identificazione tramite una delle modalità previste dall’articolo 64 
   del CAD, segnala di voler operare per conto proprio e fornisce la 
   sua e-mail di contatto istituzionale per le notifiche di cortesia.

2. L’Infrastruttura interoperabilità PDND recupera in INAD il domicilio 
   digitale della persona fisica di cui al punto 1 e invia al tale indirizzo:

   - la Lettera di Adesione che il soggetto richiedente, di cui al punto 1, 
     dovrà sottoscrivere;

   - il riferimento per recuperare il codice di controllo necessario per 
     confermare le informazioni comunicate e proseguire nel Processo di accreditamento.

3. La persona fisica di cui al punto 1 verifica il contenuto della comunicazione 
   ricevuta presso il proprio domicilio digitale e, in caso di riscontro positivo, 
   accede alla Infrastruttura interoperabilità PDND previa nuova identificazione 
   tramite una delle modalità previste dall’articolo 64 del CAD per effettuare, 
   utilizzando il codice di controllo ricevuto, l’upload della Lettera di Adesione 
   da esso firmata digitalmente.

4. Il Gestore dell’Infrastruttura interoperabilità PDND sottoscrive la 
   Lettera di Adesione rendendola disponibile per il download.

La positiva conclusione del Processo di accreditamento determina che la 
persona fisica diviene un Aderente all’Infrastruttura interoperabilità 
PDND e può svolgere il ruolo di Fruitore di e-service.

L’Infrastruttura interoperabilità PDND DEVE assicurare alle persone 
fisiche le funzionalità di gestione del Processo di accreditamento 
tramite interfacce web.
