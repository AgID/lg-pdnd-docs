Ambito di applicazione
======================

Le presenti Linee Guida sono emanate ai sensi dell’articolo 71 del CAD 
e della Determinazione dell’Agenzia per l’Italia Digitale (di seguito 
AgID) n. 160 del 17 maggio 2018 recante “Regolamento per l’adozione di 
linee guida per l’attuazione del Codice dell’Amministrazione Digitale”.

Soggetti destinatari
--------------------

Soggetti erogatori nella Infrastruttura interoperabilità PDND
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Le presenti Linee Guida sono destinate ai soggetti di cui all'articolo 
2, comma 2, del CAD, i quali, per il tramite della Infrastruttura interoperabilità 
PDND, favoriscono la conoscenza e l’utilizzo del patrimonio informativo 
detenuto per finalità istituzionali nonché la condivisione dei dati con 
i soggetti che hanno diritto di accedervi ai fini dell’attuazione dell’articolo 
50 del CAD e della semplificazione degli adempimenti dei cittadini e delle 
imprese, in conformità alla disciplina vigente, assicurando le modalità 
di scambio telematico per il tramite di API così come previsto dal MoDI.

In particolare, i soggetti di cui all’articolo 2, comma 2, del CAD attuano 
le Linee Guida al fine di condividere i dati e le informazioni da essi 
detenuti, assicurando:

- l’implementazione di interfacce di programmazione delle applicazioni 
  accessibili tramite Internet (di seguito API) conformi alle [LG INTEROPERABILITÀ TECNICA];

- la registrazione delle API, di cui al precedente punto, nel Catalogo 
  API reso disponibile dell’Infrastruttura interoperabilità PDND.

In tale contesto, i soggetti di cui all’art. 2, comma 2, del CAD agiscono 
in veste di soggetti erogatori.

Soggetti fruitori nella Infrastruttura interoperabilità PDND
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Le Linee Guida sono rivolte, altresì, ai soggetti privati che, unitamente 
ai citati soggetti di cui all’art. 2, comma 2, del CAD, sono abilitati 
a fruire della PDND al fine di accedere ai dati e alle informazioni ivi 
resi disponibili, previa:

- sottoscrizione degli Accordi di Interoperabilità nel Catalogo API, 
  resi disponibili dall’Infrastruttura interoperabilità PDND.

In tale contesto, i soggetti di cui all’art. 2, comma 2 del CAD e i soggetti 
privati agiscono in qualità di soggetti fruitori della PDND.

Gestore della Infrastruttura interoperabilità PDND
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Le Linee guida, infine, sono rivolte altresì a PagoPA S.p.A. che le attua 
in merito alla progettazione, sviluppo e gestione dell’Infrastruttura 
interoperabilità PDND nella sua qualità di gestore, ai sensi dell’articolo 8, 
commi 2 e 3 del decreto legge 14 dicembre 2018, n. 135, convertito in 
legge 11 febbraio 2019, n. 12. 

.. forum_italia::
   :topic_id: 26412
   :scope: document
