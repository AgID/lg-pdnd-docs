Disposizioni in materia di protezione dei dati personali
========================================================


Ruolo dei soggetti coinvolti e trattamenti previsti
---------------------------------------------------

Ai sensi dell’articolo 50-ter, comma 6 del CAD, “L'accesso ai dati 
attraverso la Piattaforma Digitale Nazionale Dati non modifica la disciplina 
relativa alla titolarità del trattamento, ferme restando le specifiche 
responsabilità ai sensi dell’articolo 28 del Regolamento (UE) 2016/679 
del Parlamento Europeo e del Consiglio del 27 aprile 2016 in capo al 
soggetto gestore della Piattaforma nonché le responsabilità dei soggetti 
accreditati che trattano i dati in qualità di titolari autonomi del 
trattamento”.

Premesso che la fruizione degli e-service non determina, sull’Infrastruttura 
interoperabilità PDND, alcun trattamento dei dati personali oggetto della 
trasmissione da Erogatore a Fruitore, ogni Aderente resta autonomo 
titolare del trattamento dei dati personali che rende disponibili o di 
cui fruisce nell’interazione con altro Aderente per mezzo dell’Infrastruttura 
interoperabilità PDND. 

Resta fermo che, qualora un Aderente agisca in qualità di Capofila, 
questi svolge il ruolo di responsabile del trattamento ai sensi dell’articolo 4, 
paragrafo 1, numero 8) del GDPR per conto degli Aderenti che lo hanno 
nominato Capofila e che DEVONO, pertanto, formalizzare preventivamente 
il suo ruolo ai sensi dell’articolo 28 del GDPR. Il Gestore PUÒ implementare 
una funzionalità volta alla stipula dell’atto giuridico concernente la 
nomina dei Capofila quali responsabili del trattamento.

Il Gestore agisce come titolare del trattamento per le attività necessarie 
all’implementazione e alla gestione dell’Infrastruttura interoperabilità 
PDND.

Le attività di trattamento dei dati personali svolte dal Gestore a mezzo 
della Infrastruttura interoperabilità PDND sono le seguenti: 

- accreditamento degli Aderenti e dei loro Utenti degli Aderenti e/o 
  delegati;

- gestione delle attività connesse alla fruizione dell’e-service e comunicazioni 
  con gli Aderenti necessarie alla corretta gestione della Infrastruttura 
  interoperabilità PDND;

-	attività di Auditing di cui al precedente capitolo 11;

- attività di Tracing di cui al precedente capitolo 10;
  
- attività di anonimizzazione e/o aggregazione sulla totalità dei dati 
  acquisiti per finalità di analisi, studio e ricerca scientifica, sviluppo 
  e per l’assolvimento di compiti istituzionali.

In ognuna di tali attività, il Gestore DEVE assicurare la protezione dei 
dati personali trattati, nel rispetto della normativa nazionale e unionale.

Atteso che sull’Infrastruttura interoperabilità PDND le uniche attività 
che comportano il trattamento di dati personali sono poste in atto dal 
Gestore, nei seguenti paragrafi sono individuate specifiche disposizioni 
in merito alla protezione dei dati personali rivolte al Gestore nell’implementazione 
e nella gestione dell’Infrastruttura interoperabilità PDND, oltre ad alcune 
indicazioni rivolte agli Erogatori, seppur relative ad attività esterne 
all’Infrastruttura interoperabilità PDND.

Resta in ogni caso fermo che qualsiasi Aderente, sia in qualità di Erogatore 
sia di Fruitore, nella predisposizione dei propri sistemi informatici 
per l’utilizzo della PDND e per l’erogazione e la fruizione delle API, 
DEVE operare in conformità alla normativa unionale e nazionale vigente 
in tema di:

- protezione dei dati personali, fra cui i provvedimenti del Garante per 
  la protezione dei dati personali in materia di misure di sicurezza e 
  modalità di scambio dei dati; 

- continuità di servizio. 

Necessità e proporzionalità del trattamento
-------------------------------------------

Minimizzazione
^^^^^^^^^^^^^^

Il Gestore DEVE ridurre il trattamento ai soli dati personali strettamente 
necessari per il perseguimento delle finalità poste alla base delle 
singole attività di trattamento e, conseguentemente, essere in grado di 
comprovare, nel rispetto del principio di responsabilizzazione, che i 
dati personali siano pertinenti, necessari e non eccessivi rispetto alla 
finalità perseguita.

A tal fine il Gestore DEVE effettuare una ricognizione dei dati personali 
il cui trattamento risulta necessario e individuare le categorie dei dati 
personali e degli interessati coinvolti, la finalità per cui sono trattati 
i dati e la base giuridica del loro trattamento.

Limitazione dei tempi di conservazione
^^^^^^^^^^^^^^^^^^^^^^^^^^^^^^^^^^^^^^

Il Gestore, al fine di garantire il rispetto del principio di limitazione 
della conservazione e per ridurre l’impatto dei rischi gravanti sui diritti 
e le libertà degli interessati, NON DEVE conservare i dati personali per 
più tempo di quanto necessario e, in particolare: 

a. con riferimento alle Lettere di Adesione: per non più di 10 anni decorrenti 
   dalla cessazione del rapporto contrattuale, a fini probatori;

b. con riferimento agli Accordi di Interoperabilità: per non più di 10 
   anni decorrenti dalla cessazione del rapporto contrattuale, a fini 
   probatori;

c. con riferimento alle registrazioni degli e-service: per non più 10 
   anni decorrenti dalla cancellazione dell’API dell’e-service dal Catalogo 
   API, a fini probatori;

d. con riferimento agli Attributi degli Aderenti: per non più 10 anni 
   decorrenti dalla cancellazione dell’attributo, a fini probatori;

e. con riferimento alle attività di tracciamento dei log di sistema: 
   per non più di 6 mesi decorrenti dalla registrazione del log;

f. con riferimento alle risultanze dell’Auditing: per non più di 10 anni 
   decorrenti dalla memorizzazione, a fini probatori;

g. con riferimento alle risultanze del Tracing: per non più di 1 anno 
   decorrente dalla memorizzazione.

Il Gestore DEVE: 

1. implementare misure tecniche e/o organizzative che consentano di rilevare 
   la scadenza del periodo di conservazione;

2. implementare misure tecniche e/o organizzative che consentano la cancellazione 
   dei dati personali alla scadenza del periodo di conservazione e assicurarsi 
   che il metodo scelto per l’eliminazione sia appropriato rispetto ai 
   rischi legati ai diritti e alle libertà dei soggetti interessati;

3. eliminare i dati personali quando il periodo di conservazione definito 
   nella relativa procedura scade.

Misure di responsabilizzazione
------------------------------

Il Gestore DEVE predisporre una valutazione di impatto sulla protezione 
dei dati personali ai sensi dell’articolo 35 del GDPR e presentarla al 
Garante per la protezione dei dati personali ai sensi dell’art. 2-quinquiesdecies 
del Codice Privacy. 

Tale valutazione d’impatto è messa a disposizione di tutti i soggetti Aderenti.

Qualora il trattamento di dati personali scaturente dalla predisposizione 
dell’e-service non sia già stato effettuato in differente modalità al 
di fuori dell’Infrastruttura interoperabilità PDND, altresì l’Erogatore 
DEVE effettuare la valutazione d’impatto sulla protezione dei dati personali 
ai sensi dell’articolo 35 del GDPR e annotare il relativo trattamento 
all’interno del proprio Registro delle attività di trattamento ai sensi 
dell’art. 30 del GDPR.

Trasparenza e rispetto dell’esercizio dei diritti degli utenti
--------------------------------------------------------------

Per quanto concerne i trattamenti la cui titolarità è individuata in 
capo al Gestore, questi DEVE rendere, mediante l’Infrastruttura interoperabilità 
PDND, un’apposita informativa ai sensi degli articoli 12, 13 e 14 del 
GDPR.

Ai fini della fruizione degli e-service, gli Aderenti, in sede di Accordo 
di interoperabilità, DEVONO darsi reciprocamente atto di aver preso visione 
delle rispettive informative sul trattamento dei dati personali.

Il Gestore DEVE adottare misure organizzative adeguate a garantire l’esercizio 
dei diritti degli interessati. 

Responsabili del trattamento e trasferimenti di dati personali
^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^^

Nell’erogazione dei servizi e delle funzionalità previste dall’Infrastruttura 
interoperabilità PDND, il Gestore PUÒ fare ricorso a soggetti terzi, 
opportunamente nominati responsabili del trattamento secondo le modalità 
stabilite all’articolo 28 del GDPR. 

In tal caso, il Gestore DEVE privilegiare fornitori situati sul territorio 
nazionale e dell’Unione Europea. Laddove non sia possibile, il Gestore PUÒ 
ricorrere a responsabili situati in Paesi terzi, che offrano garanzie 
sufficienti a mettere in atto misure tecniche e organizzative adeguate 
alla sicurezza dei trattamenti e alla tutela dell’interessato, ponendo 
in tal caso una particolare attenzione all’adozione di misure tecniche 
e organizzative adeguate a impedire tracciamenti avulsi dalle finalità 
del trattamento e a evitare che terzi non autorizzati possano accedere 
ai dati personali, tenuto conto - ai sensi dell’articolo 32 del GDPR - 
dello stato dell’arte e dei costi di attuazione, nonché della natura, 
dell’oggetto, del contesto e delle finalità del trattamento, come anche 
del rischio di varia probabilità e gravità per i diritti e le libertà 
delle persone fisiche.

In ogni caso, il Gestore DEVE istruire i responsabili del trattamento 
sulla necessità di conservare i dati personali all’interno dell’Unione 
Europea.

Il Gestore DEVE, in ogni caso, rispettare le misure previste dal Capo V 
del GDPR. 

Sicurezza del trattamento
^^^^^^^^^^^^^^^^^^^^^^^^^

Ai sensi del Considerando 83 e dell’articolo 32 del GDPR e nel rispetto 
del principio di responsabilizzazione, il Gestore DEVE implementare ogni 
misura tecnica e organizzativa adeguata a garantire un livello di sicurezza 
adeguato al rischio.

Tali misure di sicurezza comprendono almeno:

- la cifratura “in transit” e “data at rest” e l’anonimizzazione dei dati 
  personali;
  
- la capacità di assicurare su base permanente la riservatezza, l’integrità, 
  la disponibilità e la resilienza dei sistemi e dei servizi di trattamento;
  
- la capacità di ripristinare tempestivamente la disponibilità e l’accesso 
  dei dati personali in caso di incidente fisico o tecnico;
  
- prevedere all'interno dei processi condivisi un momento dedicato a 
  verificare e valutare regolarmente l’efficacia delle misure tecniche 
  e organizzative al fine di garantire la sicurezza del trattamento.

Di seguito si evidenziano le “best practices” in tema di sicurezza del 
trattamento dei dati personali con riferimento al contesto oggetto delle 
presenti Linee guida.

Cifratura dei dati personali
****************************

Il Gestore DEVE trattare i dati implementando misure in grado di rendere 
incomprensibili i dati personali a chiunque non sia autorizzato ad accedervi: 

- determinando le componenti critiche su cui applicare misure di crittografia 
  (“at rest”, es: dischi rigidi, file, ecc.; “in transit”, es: trasferimento 
  da/verso un database, canali di comunicazione) in base a:

   - forma/posizione in cui sono memorizzati/resi disponibili i dati personali;
  
   - rischi individuati;
   
   - prestazioni richieste;

- scegliendo il tipo di crittografia (simmetrica o asimmetrica) in base 
  al contesto e ai rischi individuati;

- adottando soluzioni di crittografia basate su algoritmi pubblici notoriamente 
  forti;

- definendo ulteriori misure per garantire la disponibilità, l’integrità 
  e la riservatezza delle informazioni.

Anonimizzazione dei dati personali
**********************************

Laddove possibile, il Gestore DEVE eliminare le caratteristiche che 
identificano i dati personali. In particolare DEVE: 

- determinare ciò che deve essere anonimo in base al contesto, alla forma 
  in cui vengono memorizzati i dati personali (compresi i campi del database 
  o estratti dai testi) e ai rischi individuati;

- anonimizzare permanentemente i dati che richiedono tale criterio di 
  protezione in base alla forma dei dati (inclusi database e record testuali) 
  e ai rischi individuati;

- se i dati non possono essere anonimizzati in modo permanente, scegliere 
  strumenti (inclusi la cancellazione parziale, la cancellazione, la ricerca 
  di hashing e l'indice) che rispondano innanzitutto alle esigenze funzionali.
 
.. forum_italia::
   :topic_id: 26422
   :scope: document
