Introduzione
============
Nell’ambito del modello di interoperabilità delle pubbliche amministrazioni 
(di seguito MoDI), le presenti Linee Guida (di seguito Linee Guida) concernono 
la Piattaforma Digitale Nazionale Dati (di seguito PDND) di cui all’articolo 
50-ter del decreto legislativo 7 marzo 2005, n. 82 e s.m.i. recante il 
“Codice dell’amministrazione digitale” (di seguito CAD), avendo ad oggetto 
l’infrastruttura tecnologica per l’interoperabilità dei sistemi informativi 
e delle basi di dati (di seguito Infrastruttura interoperabilità PDND) 
di cui al comma 2 del medesimo articolo.

Ai sensi dell’articolo 50-ter, comma 1 del CAD, la PDND è finalizzata 
a favorire la conoscenza e l’utilizzo del patrimonio informativo detenuto 
per finalità istituzionali dai soggetti di cui all’articolo 2, comma 2 
del CAD nonché la condivisione dei dati tra i soggetti che hanno diritto 
di accedervi ai fini dell’attuazione dell’articolo 50 del CAD e della 
semplificazione degli adempimenti dei cittadini e delle imprese, in 
conformità alla disciplina vigente.  

Ai sensi dell’articolo 50-ter, comma 2 del CAD, l’Infrastruttura interoperabilità 
PDND rende possibile l'interoperabilità dei sistemi informativi e delle 
basi di dati dei soggetti interessati, mediante:

- l'accreditamento, l'identificazione e la gestione dei livelli di autorizzazione 
  dei soggetti abilitati a operare sulla stessa; 

- la raccolta e la conservazione delle informazioni relative agli accessi 
  e alle transazioni effettuati suo tramite.

Ai sensi dell’art. 50-ter, comma 2-bis, del CAD, il Presidente del Consiglio 
dei Ministri o il Ministro delegato per l’innovazione tecnologica e la 
transizione digitale, ultimati i test e le prove tecniche di corretto 
funzionamento della Infrastruttura interoperabilità PDND, fissa il termine 
entro il quale i soggetti di cui all’articolo 2, comma 2, del CAD saranno 
tenuti ad accreditarsi alla stessa, a sviluppare le interfacce e a rendere 
disponibili le proprie basi dati.

Nel rispetto dell’art. 50-ter, comma 7, del CAD, resta inteso che i soggetti 
di cui all'articolo 2, comma 2, del CAD possono continuare a utilizzare 
anche i sistemi di interoperabilità già previsti dalla legislazione vigente, 
ossia i sistemi di interoperabilità esistenti prima dell’introduzione 
della normativa che ha istituito la Piattaforma Digitale Nazionale Dati. 

Le Linee Guida sono emanate ai sensi dell’articolo 50-ter, comma 2, 
ultimo periodo del CAD, che dispone quanto segue: “L’AgID, sentito il 
Garante per la protezione dei dati personali e acquisito il parere 
della Conferenza unificata, di cui all'articolo 8 del decreto legislativo 
28 agosto 1997, n. 281, adotta linee guida con cui definisce gli standard 
tecnologici e criteri di sicurezza, di accessibilità, di disponibilità 
e di interoperabilità per la gestione della piattaforma nonché il Processo 
di accreditamento e di fruizione del catalogo API con i limiti e le 
condizioni di accesso volti ad assicurare il corretto trattamento dei 
dati personali ai sensi della normativa vigente”.

Più in particolare, le Linee Guida individuano:

- i processi di accreditamento, identificazione e autorizzazione assicurati 
  dalla Infrastruttura interoperabilità PDND;

- le modalità di sottoscrizione e conservazione degli accordi di interoperabilità 
  tra i soggetti interessati, pubblici e privati; 

- le modalità con cui i soggetti interessati danno seguito alle reciproche 
  transazioni per il tramite dell’Infrastruttura interoperabilità PDND 
  in attuazione degli accordi di interoperabilità sottoscritti; 

- le modalità di raccolta e conservazione delle informazioni relative 
  agli accessi e alle transazioni effettuate per il tramite dell’Infrastruttura 
  interoperabilità PDND.

.. forum_italia::
   :topic_id: 26410
   :scope: document
